<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>udoli_vcel-10</title>
		<link href="../Styles/udoli_vcel_idstyles.css" rel="stylesheet" type="text/css"/>
	</head>
	<body id="udoli_vcel" xml:lang="cs-CZ">
		<div>
			<p id="toc_marker-2-1" class="MLP-uroven2-kapitola para-style-override-1">VII<br/>Doma</p>
			<p class="MLP-text-bez1radku para-style-override-1">Ještě záhyb stezky, ještě břeh propletený vrbovím a&#160;zabělají se zdi. Tam! Stovka posledních kroků, těch nejtěžších, a&#160;chodník v&#160;borůvčí končil. Ten pohled byl příliš toužebný, aby potěšil, když se stal skutečným. Mýtina s&#160;trávou a&#160;ještě vyšším kapradím se svažovala. Hned pod lesem stál rozlehlý zemanský dvorec a&#160;slunce zářilo na obou malých věžích a&#160;kamenných zdech. Střecha byla zašedlá šindeli. Prošlá léta dala dřevu pevnost kovu. Proč tak všechno strašně zevšední, když se vracíš domů?</p>
			<p class="MLP-text para-style-override-1">Ondřej z&#160;Vlkova stál dosud skrytý za stromem na pokraji lesa. Měl na sobě zbytky drátěné košile, provaz kolem pasu, v&#160;rohové pochvě dýku. Kdo nad ním zaběduje první? Bylo otevřeno.</p>
			<p class="MLP-text para-style-override-1">Ale žádní huňatí psi neleželi před vraty na slunci, ani človíček nestřežil past před svou věží. Kde jsou všichni, kdy se ozve nejstarší pes? Nic. Všude takový klid, jako by nebyl statek dávno obydlen, jen zpod mezí vycházel cvrkot lučních kobylek a&#160;cvrčků. Tady se léto opozdilo. Teprve kvetl hloh a&#160;hruška, na loukách se páslo stádo, vzduchem zabzučely včely. Rodný Vlkov!</p>
			<p class="MLP-text para-style-override-1">Vyšel z&#160;pásma stínů a&#160;vyvedl koně na přístupovou cestu. Teď ho zvětří konečně psi! Vřítí se do otevřených vrat a&#160;poplaší drůbež i&#160;děti na dvoře. Nabere je do náruče a&#160;poklekne rovnou na mlatu. Tady jsem! Tak se vrací domů z&#160;válčišť!</p>
			<p class="MLP-text para-style-override-1">Ale nic se mu vstříc neozvalo, koníka nepobízel. Sotva se vlekli k&#160;vratům, a&#160;když dojeli blíž, zaduněl řetěz. Neviditelné ruce spustily závaží a&#160;zarážely závoru.</p>
			<p class="MLP-text para-style-override-1">Ondřej udeřil do vrat a&#160;zavolal k&#160;hradbě. Jako by plivnul na bránu, tak pustě vyznělo zvolání, nikdo ani nehvízdl, ani nebil na poplach. Slunce se nevychýlilo, a&#160;přesto bylo Ondřejovi hůř, než kdyby jej překryl mrak. A&#160;tu se kdosi ozval z&#160;útrob věže.</p>
			<p class="MLP-text para-style-override-1">–&#160;Kdopak jseš?&#160;–&#160;zvolal nahoru Ondřej.&#160;–&#160;Ukaž se!&#160;–</p>
			<p class="MLP-text para-style-override-1">Jenom smích mu odpovídal. Skuhrání strak nad mršinou. Nikdo neukázal svou škaredou hlavu.</p>
			<p class="MLP-text para-style-override-1">–&#160;Otevřete! Hledám pána z&#160;Vlkova.&#160;–</p>
			<p class="MLP-text para-style-override-1">–&#160;Šel jsi kolem jeho hrobu,&#160;–&#160;zaznělo shora a&#160;smích se zadrhl jak smyčka kolem krku.</p>
			<p class="MLP-text para-style-override-1">Bylo ticho, včely už jen pokojně bzučely.</p>
			<p class="MLP-text para-style-override-1">Ondřej sestoupil z&#160;koně, vyhnul se stínům a&#160;dotkl se prsty výplně vrat. Povolily, dřevěná brána zaskřípala a&#160;otvírala se dokořán, a&#160;stál v&#160;nich stařec s&#160;napřaženým oštěpem. Tvář s&#160;vymlácenými zuby a&#160;zrytá jizvami a&#160;prašivinou.</p>
			<p class="MLP-text para-style-override-1">–&#160;Boží pozdrav, Jakube,&#160;–&#160;řekl Ondřej.&#160;–&#160;Ani mě neobejmeš?&#160;–</p>
			<p class="MLP-text para-style-override-1">Pacholek před ním ustoupil, zapotácel se o&#160;krok a&#160;oštěp mu vy­padl z&#160;rukou.</p>
			<p class="MLP-text para-style-override-1">–&#160;Ty, pane?&#160;–</p>
			<p class="MLP-text para-style-override-1">Ondřej zavřel oči, jak ho uhodila prázdnota dvora a&#160;pustota trámových ochozů. Ani holubi se nepopelí v&#160;podsebití, neviděl ani kočky. To nic. Vytřel si prach z&#160;očí.</p>
			<p class="MLP-text para-style-override-1">–&#160;Kdo přišel, Jakube?&#160;–&#160;ptal se ženský hlas od vnitřního domu.</p>
			<p class="MLP-text para-style-override-1">–&#160;Paní, těš se,&#160;–&#160;obrátil se čeledín a&#160;bylo ticho, že bylo slyšet crkot korýtka s&#160;vodou u&#160;studny, vzduchem poletovaly plevy a&#160;dvorem se táhl stín.</p>
			<p class="MLP-text para-style-override-1">Žena, která vyšla z&#160;domu, položila nůši s&#160;prádlem na mlat. Její šat byl strohý a&#160;obepínal těžké tělo, přes vlasy měla přetaženou tmavou kápi. Nic světlého, ani kraječku vdovy. V&#160;jejím přísném obličeji vše strnulo, uleklo se otrhance ve dvoře, trochu se zapotácela, jako by šlehl do sýpky zčistajasna blesk. Nemohlo to být horší. Volali na ni:</p>
			<p class="MLP-text para-style-override-1">–&#160;Paní Lenoro, podívejte se, kdo se nám to vrátil!&#160;–</p>
			<p class="MLP-text para-style-override-1">Kdo? Kdo to tu stál vprostředku dvora s&#160;hlavou sklopenou, s&#160;vlasy zaprášenými? Nad čím se její lidé radovali? Už klapou okenice, po ochozech hlučí kroky a&#160;odevšad ze dvora i&#160;chlévů se sbíhá čeleď. A&#160;tu ten ztracenec pozvedl hlavu, šedozelené, přesmutné oči. Byl to úsměv, nebo jen nepodařený škleb, s&#160;čím se setkala?</p>
			<p class="MLP-text para-style-override-1">–&#160;Můj bože, Ondřeji,&#160;–&#160;řekla ta žena a&#160;přiblížila se k&#160;němu.&#160;–&#160;Pojď a&#160;nestůj u&#160;vrat.&#160;–</p>
			<p class="MLP-text para-style-override-1">Uhnul sám očima. Dobře vycítil, že ho nevítá překvapení ani radost, jen divoký úlek v&#160;skrytu ženiných očí.</p>
			<p class="MLP-text para-style-override-1">–&#160;Nech mne, matko,&#160;–&#160;požádal a&#160;vyprostil se,&#160;–&#160;mám blízko k&#160;pláči.&#160;–</p>
			<p class="MLP-text para-style-override-1">Ale služky ho již obklopily, poklekaly a&#160;líbaly mu ruce, ta nejstarší z&#160;nich se ptala:</p>
			<p class="MLP-text para-style-override-1">–&#160;Neznám ho. Ten je krásný, kdo je to?&#160;–</p>
			<p class="MLP-text para-style-override-1">Jako by sem slítnul v&#160;pravém poledni na hnojiště anděl.</p>
			<p class="MLP-text para-style-override-1">–&#160;Ondřej, matičko, Ondřej přece – – náš mladý pán…&#160;– Pryč ze světla! Ondřej toužil po stínu, nejraději by utíkal zpátky do šera vlhkého lesa, a&#160;zatím klopýtá drobnými, kvapnými kroky k&#160;vnitřnímu domu. Málem narazil do trámu. Ale byl z&#160;dosahu slunce. Opřel se o&#160;brlení, za všechna ta léta zešedlo, ale nepovolilo, i&#160;když se opřel celým tělem. Tady stával vždy lovecký stůl, otcova truhla s&#160;biči a&#160;vábničkami. Ani tady nezůstalo šero, ve střeše jsou díry, slunce se posmívá až sem. Nebyl tu ani domácí pes, natož otcova smečka. Jen po příčkách lezly stonožky.</p>
			<p class="MLP-text para-style-override-1">Je to sen?</p>
			<p class="MLP-text para-style-override-1">Vonělo to zpuchřelinou. Strop z&#160;jedlových trámů byl nevysoko, zdál se na dosah jediného úderu hlavy. Co bylo nad ním? Už si nepamatoval. Spával tam někdo, kdysi dávno.</p>
			<p class="MLP-text para-style-override-1">V&#160;krovech tikali červotoči…</p>
			<p class="MLP-text para-style-override-1">Lámal si pšeničnou placku upečenou na plátě v&#160;kamnech, seděl v&#160;jediné prostorné jizbě v&#160;kruhu zbylých lidí a&#160;nedokázal uvěřit, že je opravdu doma. Nepostihl je mor ani vojna, nevyhořeli. Stalo se něco horšího: ještě všichni žili… až na jednoho. A&#160;ten tu byl s&#160;nimi a&#160;říkal: Co tu chceš, chlapče? Porušils můj slib! Jak to, že sedíš s&#160;mou ženou v&#160;čele stolu? Kromě nich dvou tu nebyl nikdo mladší. Čeleď tvořily vesměs staré služky se zády pokřivenými prací, vlhkostí vlkovského zdiva. Ty ubožačky žijí věčně, čím hůř, tím déle. A&#160;jenom dva čeledíni s&#160;očima slzícíma a&#160;mrkajícíma v&#160;plápolu voskovic. Ti všichni jedli za hlubokého ticha ze společné mísy.</p>
			<p class="MLP-text para-style-override-1">Ondřejovi kladla Lenora maso na dřevěnou mísu na stůl.</p>
			<p class="MLP-text para-style-override-1">Maso z&#160;vepře!</p>
			<p class="MLP-text para-style-override-1">–&#160;Proč mi dáváš do zvláštní misky?&#160;–&#160;Copak jsem prašivý?&#160;–</p>
			<p class="MLP-text para-style-override-1">Nikdo hned neodpověděl, čeleď se neodvažovala pozvednout hlavy od desky stolu. Zdálo se, že se tiše radují, že je v&#160;domě opět křik a&#160;křivda. Stáří se raduje, když je někdo neprávem bit, a&#160;rádo přijímá i&#160;rány vlastní. Udeří dlaní do stolu?</p>
			<p class="MLP-text para-style-override-1">Nedočkali se.</p>
			<p class="MLP-text para-style-override-1"><span>Při každém jeho slově přelétla bolestná vráska přes čelo paní domu.</span></p>
			<p class="MLP-text para-style-override-1">–&#160;Co na nás křičíš, Ondřeji?&#160;–&#160;řekla.&#160;–&#160;Nejíme maso od jeho smrti.&#160;–</p>
			<p class="MLP-text para-style-override-1">Zase smrt, zase půst. Nosný trám byl proděravělý červotoči a&#160;dřevokazem, jako by se v&#160;něm zavrtaly kalené střely.</p>
			<p class="MLP-text para-style-override-1">Lenora se nehýbala, měla zavřené oči.</p>
			<p class="MLP-text para-style-override-1">–&#160;Bůh ti zaplať, paní,&#160;–&#160;řeklo služebnictvo, uklánělo se pouze k&#160;ní a&#160;vstávalo od stolu. Jemu neděkovali, jako by tu byl hostem.</p>
			<p class="MLP-text para-style-override-1">–&#160;Jakube!&#160;–&#160;křikl za posledním pacholkem.&#160;–&#160;Odvaž na noc psy a&#160;zavři vrata. A&#160;ráno buď u&#160;mě!&#160;–</p>
			<p class="MLP-text para-style-override-1">Čeledín přikývl a&#160;zavřel za sebou dveře.</p>
			<p class="MLP-text para-style-override-1">I&#160;v&#160;těch byly děravé stopy škůdců.</p>
			<p class="MLP-text para-style-override-1">Ondřej osaměl s&#160;matkou.</p>
			<p class="MLP-text para-style-override-1">–&#160;Čeho se bojíš?&#160;–&#160;promluvila se zavřenýma očima, aby se nemusela dívat na Ondřeje.</p>
			<p class="MLP-text para-style-override-1">–&#160;My jsme ve Stummu vždycky odvazovali psy na noc,&#160;–&#160;odpověděl a&#160;ona se otázala:</p>
			<p class="MLP-text para-style-override-1">–&#160;Kde?&#160;–</p>
			<p class="MLP-text para-style-override-1">Nedopověděl, že jde o&#160;jméno řádového hradu. Stumm znamenalo němý! Lepší než slova je popraskávání ohýnku pod kotlíkem, hučelo to jako pokraj moře. Netopilo se tu často, proto měl jícen tak hučivý tah, proto se tu zavrtali červotoči a&#160;kůrovec. Šíp z&#160;křižáckého luku by proděravěl ty dubové dveře naráz. Do tloušťky dva a&#160;půl palce vnikala mířená střela. Sám viděl zbrojíře, jak mu opeřený šíp probil z&#160;dvaceti kroků brněnou suknici, stehno, dřevěnou kolébku sedla a&#160;připíchl jezdce ke koni… tak dorazil do Stummu k&#160;ránu. Zasáhli ho vlastní sluhové.</p>
			<p class="MLP-text para-style-override-1">Žena ho vyrušila, pozvedla ruku a&#160;dotkla se jeho lokte, jako by se dotýkala hada.</p>
			<p class="MLP-text para-style-override-1">–&#160;Jdi nahoru a&#160;odpočiň si,&#160;–&#160;říkala laskavě,&#160;–&#160;a až potom se najíš. Nemáme už žádné psy a&#160;taky tu nebudou, nikdy, Ondřeji!&#160;–</p>
			<p class="MLP-text para-style-override-1">Zdálo se, že ta slova i&#160;dotek Ondřeje uklidňují. Vyčkal, až matka oddálí ruku. Široká pokojná žena, voní jak pšeničné pole. Táhne z&#160;ní smír. Kdo jí naposled rozhalil prsa pod tím černým převlekem? Vlasy si odkryla před večerem a&#160;byly spleteny do strohých uzlů kolem hlavy. Myslela na totéž jako on?</p>
			<p class="MLP-text para-style-override-1">–&#160;Ty spáváš nahoře, matko?&#160;–</p>
			<p class="MLP-text para-style-override-1">Usmála se. Nebylo pochyb, neurazil ji tou otázkou, naopak. Rozvykládala se:</p>
			<p class="MLP-text para-style-override-1">–&#160;Komora je teď prázdná. Chybí tam světlo.&#160;–&#160;Její povídání znělo smířlivě, vyrovnaně, jako by měla radost, že je vše, jak je:&#160;–&#160;Okenice jsme dali zakrýt, když vynesli tělo z&#160;domu. Tak je to, Ondřeji.&#160;–</p>
			<p class="MLP-text para-style-override-1">Mlčky se díval na její tělo ozářené voskovicemi. Pod sepnutými záhyby byly ukryty široké paže a&#160;pod koženým pasem vystouplé břicho, i&#160;když nečeká dítě. Pletence vlasů se matně leskly.&#160;–&#160;Mají tam teď hnízdo jiřičky, taky se vrátily na léto.&#160;–</p>
			<p class="MLP-text para-style-override-1">Jako by cítila jeho pohled, neodvažovala se pozvednout hlavu. Konečně se pohnula a&#160;přilévala mu z&#160;konvice víno.</p>
			<p class="MLP-text para-style-override-1">–&#160;Hodně ses změnila, matko,&#160;–&#160;řekl Ondřej.</p>
			<p class="MLP-text para-style-override-1">–&#160;Ani ty už nejsi chlapec, co od nás odcházel,&#160;–&#160;odpověděla a&#160;vydržela jeho pohled.</p>
			<p class="MLP-text para-style-override-1">Byli na tom se životem stejně.</p>
			<p class="MLP-text para-style-override-1">Nemusela nic říkat. Položila čelo na trám ve zdi a&#160;odklonila se.</p>
			<p class="MLP-text para-style-override-1">–&#160;A&#160;ty? Našel jsi štěstí u&#160;moře?&#160;–</p>
			<p class="MLP-text para-style-override-1">–&#160;Štěstí je jenom slovo,&#160;–&#160;odpověděl Ondřej.&#160;–&#160;Lidi je často říkají, ale nikdo je ještě neviděl. Kromě mne.&#160;–</p>
			<p class="MLP-text para-style-override-1">–&#160;A&#160;kdes je viděl?&#160;–&#160;zeptala se tišeji.</p>
			<p class="MLP-text para-style-override-1">–&#160;Tady,&#160;–&#160;odpověděl Ondřej.&#160;–&#160;Ještě když jsi byla malá a&#160;plakalas nade mnou. Jako nevěsta.&#160;–</p>
			<p class="MLP-text para-style-override-1">Díval se na její tmavou hlavu a&#160;nejraději by ji pohladil po vlasech. Sebral pohár a&#160;zvedl také svůj tlumok z&#160;lavice.</p>
			<p class="MLP-text para-style-override-1">V&#160;pasti se má člověk cítit dobře, než sklapne.</p>
			<p class="MLP-text para-style-override-1">–&#160;Počkej,&#160;–&#160;nechala hned práce a&#160;vstala od pece,&#160;–&#160;zavedu tě sama nahoru.&#160;–</p>
			<p class="MLP-text para-style-override-1">–&#160;Nemuselas, matko,&#160;–&#160;řekl Ondřej,&#160;–&#160;ale pojď, když chceš.&#160;–</p>
			<p class="MLP-text para-style-override-1">Postavila rozžhavenou misku s&#160;olejem na truhlu a&#160;odbednila jedinou štěrbinu. Místnost, kde se ukládají jeřabiny a&#160;jablka přes dlouhou zimu, byla jak vychladlá. Venku byla tma, a&#160;přesto tepleji, zavonělo sem pole. Vlhká pšenice klíčící za tvrzí. Ten strom před domem šuměl svými listy, i&#160;když nebyl vítr.</p>
			<p class="MLP-text para-style-override-1">Ondřej stanul uprostřed bývalé ložnice rodičů.</p>
			<p class="MLP-text para-style-override-1">Sem ho vpouštěli málokdy, teď tu byl on pánem. Služky odestlaly lůžko pro oba. Poručila to Lenora?</p>
			<p class="MLP-text para-style-override-1">Pustil ranec na podlahu. Celé zařízení sestávalo z&#160;truhly, kolébky, štítů a&#160;mečů zavěšených na stěnách, všechno ze dřeva bylo prolezlé červotočem, i&#160;kolébka, ještě pár let takového klidu a&#160;brouci sežerou celou usedlost. Na zemi čekala hromada hustých kůží a&#160;odkrývala lůžko. Vrátil se v&#160;nejvyšší čas…</p>
			<p class="MLP-text para-style-override-1">Lenora však zůstávala odvrácená do tmy venku.</p>
			<p class="MLP-text para-style-override-1">–&#160;Celé dny tady sedával u&#160;okna,&#160;–&#160;řekla,&#160;–&#160;a díval se, jestli se nevracíš. Schovával peníze, aby tě mohl vykoupit. Prodával i&#160;ovce. Chtěl jet pro tebe, ale zase nechtěl porušit slib, který tu dal Bohu.&#160;–</p>
			<p class="MLP-text para-style-override-1">Povzbudivá řeč před ulehnutím. Ondřej si zul drátěnou botu a&#160;odkopl ji. Ani se před spánkem neumyl, musel jí páchnout jak vepř, co mu podali k&#160;jídlu na uvítanou.</p>
			<p class="MLP-text para-style-override-1">Otevřela truhlu s&#160;dost zachovalým kováním.</p>
			<p class="MLP-text para-style-override-1">–&#160;Mně nevadí, že jsi tak otrhaný, Ondřeji… teď jsi jak my, jak prostý člověk.&#160;–&#160;Kurevská řeč!</p>
			<p class="MLP-text para-style-override-1">Podobnou slyšel nedávno na uhlířské pasece! Skončila masakrem. Ale tohle ženské tělo nedráždilo, sklánělo se příliš pokorně. Odevzdávalo by se i&#160;bití.</p>
			<p class="MLP-text para-style-override-1">–&#160;Tahle truhla byla plná stříbrných peněz,&#160;–&#160;říkala.&#160;– Jsme chudí, Ondřeji. Život se stal tak špatným po jeho smrti.&#160;–</p>
			<p class="MLP-text para-style-override-1">–&#160;Nic jsem nepřivezl,&#160;–&#160;řekl Ondřej.&#160;–&#160;Jsem rád, že jsem vůbec naživu.&#160;–</p>
			<p class="MLP-text para-style-override-1">Lenora se skláněla dál nad truhlou, konečně vybrala cosi bílého, plátěného, a&#160;zavřela dubové víko.</p>
			<p class="MLP-text para-style-override-1">–&#160;Převleč se,&#160;–&#160;podávala mu košili.</p>
			<p class="MLP-text para-style-override-1">–&#160;Podej mi meč,&#160;–&#160;požádal Ondřej.</p>
			<p class="MLP-text para-style-override-1">–&#160;Ten?&#160;–</p>
			<p class="MLP-text para-style-override-1">Vzala meč ze stěny a&#160;podávala mu jej, s&#160;jakýmsi uštvaným leskem v&#160;očích.</p>
			<p class="MLP-text para-style-override-1">–&#160;A&#160;ještě vábničky pro psy. Proč zavíráš oči?&#160;–</p>
			<p class="MLP-text para-style-override-1">Neodpovídala, usedla na truhlu.</p>
			<p class="MLP-text para-style-override-1">–&#160;Jsem taky unavená,&#160;–&#160;řekla.</p>
			<p class="MLP-text para-style-override-1">Ondřej ulehl první do kožešin, pohladil otcův rytířský meč, přivoněl ke košili lemované výšivkami. Ani zrnéčko rzi nebylo v&#160;ostří.</p>
			<p class="MLP-text para-style-override-1">–&#160;Je čistá,&#160;–&#160;řekl a&#160;poprvé se doma usmál,&#160;–&#160;mělas mi ji schovat spíš do hrobu.&#160;–</p>
			<p class="MLP-text para-style-override-1">Matka mlčela, oddechovala slabě. Tady nehrozila žádná uhlířská past, ulehla by k&#160;němu bez vydechnutí. Pohlédl k&#160;ní a&#160;úsměv ho opustil.</p>
			<p class="MLP-text para-style-override-1">–&#160;Pláčeš, Leno?&#160;–</p>
			<p class="MLP-text para-style-override-1">Cukla hlavou, vytřela si oči.</p>
			<p class="MLP-text para-style-override-1">–&#160;To nic, je to pryč,&#160;–&#160;řekla a&#160;vstala.&#160;–&#160;Na všechno zlé jsem zapomněla. Vím jenom, že jsi tady.&#160;–</p>
			<p class="MLP-text para-style-override-1">Uvolnila si pas a&#160;pozvedla voskovici, aby sfoukla plamen.</p>
			<p class="MLP-text para-style-override-1">–&#160;Nech mi to světlo,&#160;–&#160;řekl pojednou stroze,&#160;–&#160;a jdi, chci už spát.&#160;–</p>
			<p class="MLP-text para-style-override-1">Plamínek se zachvěl a&#160;zmátořil se. Trochu se zarazila, postavila světlo zpátky na truhlu, neslyšela dobře?</p>
			<p class="MLP-text para-style-override-1">–&#160;Jdi!&#160;–</p>
			<p class="MLP-text para-style-override-1">Najednou cítila rozkaz v&#160;jeho slovech a&#160;šla z&#160;místnosti, ve dveřích se ještě obrátila. Viděla, jak Ondřej zavírá oči, za ní se ani nepodíval. Pečlivě složené zbraně ležely vedle něho na podlaze, tmavá kůže zakrývala odpočívající tělo, záblesky ozařovaly hlavu orámovanou vlasy a&#160;jen ruka vyčnívala z&#160;kožešin, jako by chtěla dosáhnout k&#160;plnému poháru na zemi.</p>
			<p class="MLP-text para-style-override-1">Spal?</p>
			<p class="MLP-text para-style-override-1">Pak se teprve otočila a&#160;vyšla z&#160;místnosti. Nezavřela za sebou. Zůstala za dveřmi a&#160;čekala, že ji zavolá zpět, až zhasne sám světlo.</p>
			<p class="MLP-text para-style-override-1">Ztajila dech a&#160;tu uslyšela, jak dveře zapadly, jak doklapla závora zevnitř. Až pak se pohnula a&#160;s&#160;pasem odvázaným scházela do jizby, kde plál ještě oheň a&#160;hřála pec. Na stole zůstalo maso v&#160;dřevěné misce, její pohár s&#160;vínem. Byl nedotčený.</p>
			<p class="MLP-text para-style-override-1">V&#160;celé tvrzi zavládlo ticho.</p>
			<p class="MLP-text para-style-override-1">Lenora pozhasínala světla a&#160;dotápala k&#160;obílené zdi, kde byl přibitý očouzený kříž. Klesla k&#160;němu a&#160;odšeptala:</p>
			<p class="MLP-text para-style-override-1"><span>–&#160;Pane, dej, ať se nevrátí do našeho domu zlo, které odešlo do hrobu! Dej, ať se na mne Ondřej usměje a&#160;netrápí mne jako jeho otec! Ať vzejde dobré zrno, které zasejeme, ať nám vlkodlak neotráví studnu a&#160;had nevypije mléko kravám… vyslyš mě, aby zůstal na Vlkově klid…&#160;–</span></p>
			<p class="MLP-text para-style-override-1">Ondřej ležel bez hnutí v&#160;komoře, zkřížil jen ruce na prsou. Ale nemodlil se, přestal se modlit od svého útěku ze Stummu. Měl otevřené oči, nedalo se spát. Venku byl asi úplněk, protože byl ozářen strop komory. Tam bylo to hnízdo, ve tmě slyšel žalostné pípání mláďat. Chudáci jiřičky přilepené pod trámem jako vosí slepenec. Měly po domově. Příliš se těšily na léto, přilétly přes hory a&#160;doly, přes modré údolí, aby byl znovu milý náš dům a&#160;kraj… slýchával takový popěvek v&#160;dětství, na jejich uvítání.</p>
			<p class="MLP-text para-style-override-1">Dětství bylo ztraceno otcovým slibem, v&#160;širokém lůžku spal Ondřej sám. Samota nikdy není tak smutná, jak v&#160;rytířském sále plném spících bratří. Také uléhali s&#160;rukama zkříženýma a&#160;s&#160;meči, spávali v&#160;drátěných nohavicích, bezmocnější ve spánku, než kdyby byli mrtvi, pohřbeni svým údělem hůř než pod kameny.</p>
			<p class="MLP-text para-style-override-1">Umřeli všichni! Bděl jen Ondřej a&#160;čekal, kdy se doškvaří světlo v&#160;misce, aby mohl zavřít oči a&#160;naslouchat tikání smrti v&#160;trámech.</p>
		</div>
</body>
</html>